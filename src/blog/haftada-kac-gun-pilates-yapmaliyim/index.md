---
title: Haftada kaç gün pilates yapmalıyım?
date: "2019-01-27T08:00:01"
description: "<p>Haftada Kaç Gün Pilates Yapmalıyım? Pilates, kasları güçlendiren, vücudun direncini arttıran egzersizler arasında kendine yer bulmayı başarmıştır.</p>"
featuredImage: featured-images/bepilatesyoga-haftada-kac-gun-pilates-yapmaliyim.png
author: {
  name: "be. Pilates & Yoga",
  summary: "",
  image: "logo.png"
}
---
# Haftada Kaç Gün Pilates Yapmalıyım?

Pilates, kasları güçlendiren, vücudun direncini arttıran egzersizler arasında kendine yer bulmayı başarmıştır. Pilates her anatomik yapıya göre farklı şekillerde yapılabilmektedir (hareketler bedeninize göre modifiye edilebilir). Örneğin masa başında çalışan bir insanın kamburluk gibi duruş bozukluklarından dolayı deforme olan dokularını,kaslarını güçlendirmek için pilates yapmaları gerekir. Bacaklarında ya da bel kısmında ağrılar veya sorunlar olan kişiler de yine bu alanları güçlendirmek adına pilates yapmalıdır.

Pilatesin faydaları oldukça fazla bu yüzden her geçen gün pilates yapanların sayısı gitgide artmakta. Pilatesi, sadece belli bir süre yapıp bırakmak size pek bir şey katmaz. Bıraktığınız zaman başladığınız noktaya tekrar dönmüş olursunuz. Pilates egzersizi bir disiplin işidir. Bir süre düzenli devam edip uzun süre ara vermek ya da tamamen bırakmak yerine pilatesi düzenli bir hale getirmelisiniz, hatta pilates bir yaşam şekline dönüştüğünde faydaları daha da artacaktır.

## Ne Sıklıkta Pilates Yapmalıyım?

Spor yapmak serotonin hormonu (mutluluk hormonu) salgıladığı için devamlı ve düzenli spor yaptığınızda kendinizi daha iyi hissedersiniz. Mat pilates ya da reformer pilates haftada en az iki en fazla üç gün yapılabilir. Grup derslerinde genelde tercih edilen haftada üç gündür. Pilatesi bir gün arayla yapmak en doğrusudur. Ard arda yapılacak olan egzersiz çok etkili olmayacaktır. Çünkü pilates yaptığınız gün kaslar üzerinde yoğun bir çalışma olduğu için, kaslarınızın bir gün dinlenmesi gerekir. Dinlenmemiş, yorgun kas işlevini tam anlamıyla yerine getiremez. Böyle olduğunda kaslar doğru gelişim gösteremez, ekstra yorgun ve halsiz hissetmenize neden olur.

Daha öncesinde spor geçmişi olan ya da zaten sporcu olan kişilerin vücudu belli bir tempoya alışkın olduğundan pilatesi her gün yapmalarında bir sakınca yoktur. Bu tip durumlarda bir gün kasları güçlendirmeye yönelik hareketler yapılıyorsa diğer gün de kasları esnetmeye yönelik hareketler yapılmalıdır.

## Her Gün Pilates Yapmam Sakıncalı Mı?

Pilates egzersizinin vücuda sağladığı yararlar oldukça fazladır. Fakat her gün yaptığınızda bedende stres hormonu salgılanır, bu durum da sizi normalden daha kısa sürede yaşlandırır. Henüz kaslar dinlenmeden onları tekrar yormak kronik yorgunluk, bitkinlik şikayetini doğurur. Bağışıklık sisteminizi kötü etkileyeceği için hayat kalitesi doğal olarak düşecektir. Pilatese gitmeden önce veya sonra yoğun tempo koşu, ağırlık kaldırma, ..vb yüklenmeler yaparsanız bu söylenenler sizin için kaçınılmaz bir son olacaktır. Bu yüzden de haftada en fazla üç olmak üzere 50 dakika süre pilates yapabilirsiniz. Süre de önemli detaylardan biri. Haftada üç gün yapacağınız 30 dakikalık pilates ya da 1.5 saat gibi uzun bir süre yapacağınız pilates de doğru değildir. Olması gereken ideal süre 50 dakikadır. Bu 50 dakika içinde yapacağınız egzersizler eğer etkili ve doğru bir şekilde yapılıyorsa zaten sonuçları muazzam olacaktır. Hızlı sonuç almak için pilatesi her gün yapmak doğru bir fikir değildir. Sadece, özellikle kilo problemi olan kişilerin haftada üç gün yapacağı pilates ve geri kalan günlerde kardiyo egzersizleri yapmaları daha hızlı kilo vermelerini sağlayacaktır.