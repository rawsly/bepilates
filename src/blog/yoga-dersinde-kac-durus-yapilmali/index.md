---
title: Yoga dersinde kaç duruş yapılmalı?
date: "2019-01-20T08:00:01"
description: "<p>Yoga Dersinde Kaç Duruş Yapılmalı? Bir yoga seansına katıldığımızda bu dersten beklentimiz genellikle rahatlamak, kendimizi iyi hissetmek, bedeni güçlendirip esnetmek, zihinsel gerginliklerimizden&#8230;</p>
"
featuredImage: featured-images/bepilatesyoga-yoga-dersinde-kac-durus-yapilmali.png
author: {
  name: "be. Pilates & Yoga",
  summary: "",
  image: "logo.png"
}
---
# Yoga Dersinde Kaç Duruş Yapılmalı?

Bir yoga seansına katıldığımızda bu dersten beklentimiz genellikle rahatlamak, kendimizi iyi hissetmek, bedeni güçlendirip esnetmek, zihinsel gerginliklerimizden kurtulmaktır. Bu yüzden her yoga dersi bir amaca hizmet edecek şekilde oluşturulur, sadece asana olarak bakılmamalı, asanaların kendi aralarındaki uyumu, ard arda dizilişi de bir o kadar önemlidir. Aynı zamanda nefes çalışmaları, dersin teması ve niyeti bu bütünlüğün bir parçası halindedir.

## Yoga Dersi Bir Bütündür, Asana Bu Bütünün Bir Parçası

Bütün bir yoga dersi boyunca her asana özenle seçilip bir sonraki duruşla bağlantı kurar. Her duruşun hem fiziksel hem de enerjik bedende bir karşılığı olur, bu yüzden birbiriyle bağlantılı, bedenin belli bölgelerini çalıştırmayı hedef alan duruşlar belli bir planda dizilir. Bu planlı dizim hem dersin daha akıcı, keyifli ve verimli olmasını, hem de enerjik anlamda öğrencinin anda kalabilmesini, duruşlarda kopukluk yaşamamasını sağlar. Her yoga dersinde bedenin tüm bölümleri çalıştırılır, böylelikle bedenin dengeye ulaşması, bedenin her noktasının hem aktif olarak güçlenmesi aynı zamanda esnetilmesi amaçlanır. Bedenin sağ ve sol kısmı ders boyunca eşitlenir ve dengelenir. Yoga eğitmeni dersin temasına uygun olarak bir akış hazırlar örneğin merkez bölge kuvvetlendirilip karın güçlendiriciler hissettirilecekse aniden akış değiştirilip bacaklar esnetilmez. Bu hem fiziken derse katılan kişiyi irrite eder hem de enerjik olarak öğrencinin dersle, kendisiyle ve yoga pozlarıyla bağının kopmasına neden olur.

## Her Yoga Dersinin Seviyesi ve Ona Uygun Duruşları Vardır

Nasıl ki hayatın her evresinde bize her şey uygun gelmez, bize hitap etmez ya da bizi zorladığı olursa bu yogada da geçerlidir. Her asanaya her beden kusursuz bir şekilde yerleşemez, illaki zorlandığımız duruşlar, belli bir efor sarf etmemizi gerektirecek pozlarla karşılaşırız, ama önemli olan bedeni dinleyerek, bedenimizin kapasitesi ölçüsünde hazırlanmış derslere katılmak. Çünkü yoga pozları çok fazla ve hepsini kusursuz bir şekilde tamamlamak imkansıza yakın. Bu yüzden ders seviyesini iyi ayarlamak ve bu seviyelere yönelik derslere katılabilmek çok önemli. Başlangıç seviyesi için ortalama 10-15 asana yeterliyken, ileri seviyelerde 60 poza yakın duruş denenmekte. Bu da yogaya yeni başlayan bir kişi için oldukça fazla. Öğrencinin gücü, esnekliği, kondisyonu arttıkça seviye olarak ilerlemesi kademe kademe artacaktır. Böylelikle hem her duruşta deneyimi artacak hem de en temelden başlamış, hizalanma ilkelerine hakim, bedenini ve bedeninin sınırlarını iyi kontrol edebiliyor halde olacaktır.

## Parçadan Bütüne İlerleyebilmek Kendi Kendimize Rehberlik Etmemizi Sağlar  

Yani hayatımızın her alanında olduğu gibi bir anda her şeyi yapabilir hale aslında en temelden başlayınca gelebiliyorsak yoga için de aynısı geçerli, en ufak parçalardan başlayıp yavaş yavaş ama sağlam adımlarla sindirerek bir şeyleri öğrenip deneyimlemek, bizler için en sağlıklısı. Bu yüzden en çoğuna en güzeline en farklısına ulaşmaya çabalamak yerine, olduğumuz noktadan memnun olmak ve daha ilerisi için neler yapabileceğimizi gözlemlemek kendi yolumuzu aydınlatmanın en keyifli hali.