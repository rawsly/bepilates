---
title: Pilates ve postür
date: "2018-12-30T08:00:48"
description: "<p>Postür Nedir ? Postür aslen ‘duruş’ anlamına gelir. Vücudun her kısmının, bedene en uygun oranla yerleşmiş halidir. İskelet sistemi, kaslar, beyin, sinirler...</p>"
featuredImage: featured-images/bepilatesyoga-pilates-ve-postur.png
author: {
  name: "be. Pilates & Yoga",
  summary: "",
  image: "logo.png"
}
---
# Postür Nedir?

Postür aslen ‘duruş’ anlamına gelir. Vücudun her kısmının, bedene en uygun oranla yerleşmiş halidir. İskelet sistemi, kaslar, beyin, sinirler uyum içerisinde olduğu sürece postürde sorun yoktur. Tüm bu etkenler birbirine bağlıdır ve bedenin dik durabilmesi için işbirliği içinde çalışıyor olmaları gerekir. Postür (duruş) yatarken, otururken, ayaktayken, hareket halindeyken vücudun aldığı şekli ifade eder. Postür, ‘**statik** ve **dinamik’** olmak üzere ikiye ayrılır. Statik postür, otururken, ayaktayken veya yatarken vücudun aldığı postür şeklidir, yani bedenin sabit veya az kıpırtısız haldeyken oluşan şekli, statik postürdür. Dinamik postür, vücudun hareket halindeyken aldığı postür şeklidir.

## Postür Neden Önemlidir?

Düzgün postüre sahip kişilerde kas ve iskelet sistemi doğru sıralandığından vücudun doğal açıları korunur. Sağlıklı duruşun göstergesi olan düzgün postür vücutta eklem ağrıları, sırt ağrıları, kas ağrıları gibi bazı rahatsızlıkları azaltıp kan dolaşımını artırmaktadır. Düzgün postürün kişilerde psikolojik anlamda sağladığı rahatlık da bedensel rahatlık kadar önemlidir. Postür sağlığına dikkat edilmezse kişilerde duruş bozuklukları, omurga hastalıkları, kas hastalıkları ve eklemsel rahatsızlıklar meydana gelir. Bu hastalıklar ise günlük yaşantınızı etkileyerek vücut fonksiyonlarında yavaşlığa, sürekli ağrılı eklemlere ve psikolojik anlamda dejenerasyona yol açarak günlük yaşam kalitenizi düşürür.

Harvard’lı araştırmacı ve Sosyal psikolog Amy Cudy tarafından paylaşılan araştırma sonuçlarına göre; Doğru postür/dik duruş esnasında insan vücudunun çeşitli hormonlar salgıladığı ve vücut biyokimyasının anlık değişimlere uğradığı saptanmıştır. Bazı deneyler sonucu vücut doğru postürü aldığı ilk dakikadan itibaren vücuttaki testesteron hormonu artış, stres hormonu olarak bilinen kortizol hormonu ise azalış göstermiştir. Bu da demek oluyor ki; dik durmak, omurganın ve bedeni saran kasların birbiriyle uyum içinde çalışıp bedeni dik tutması, fiziksel rahatsızlıkların azalmasından öte ruhsal olarak da ihtiyaç duyduğumuz rahatlama ve özgüveni bize geri kazandırır.

## Postürel Bozukluklar Nelerdir

Postür bozukluğuna bağlı birçok rahatsızlık mevcuttur. Bunların başında en sık rastlanan omurga problemleri skolyoz, lordoz ve kifozdur. Kifoz; halk arasında kamburluk olarak bilinmektedir. Genel tanımı ise lateralden (yan açıdan) bakıldığında omuzlarda gerekenden daha fazla dışa eğimin olmasıdır. Kas yapısının zayıflığı sonucu, küçük yaştan itibaren yanlış duruş ve yaş ilerlemesiyle artan kas ve omurga güçsüzlüğünden kaynaklanır. Skolyoz; omurganın sağa veya sola kıvrım yaparak omurların kendi içinde rotasyona uğramasıdır. Karakterize bir hastalık olarak da nitelendirilebilir. Tek yöne baskılı duruşlarla, tek yönde çanta taşıma ağırlık kaldırma gibi nedenler yüzünden tetiklenebilir, doğuştan gelebilir ve tedavi edilmez ise ileri seviyeye gelerek ameliyat zorunluluğu doğurabilir. Lordoz; bel bölgesindeki doğal kavisin normalin üzerinde olma durumudur. Yandan bakıldığında belde ters ‘C’ şekli görülmektedir. Lordozu olan kişilerde mide ve kalça kavisleri normalden fazla dışa eğim gösterir. Olası nedenleri arasında obezite ilk sırayı almaktadır. Kemiklerin yaş ilerlemesi ile zayıflaması da nedenleri arasındadır.

## Pilatesin Postüre Olumlu Etkileri

Pilates egzersizleri vücudun merkez bölgesini oluşturan kasları hedef alarak çalışır. Bu sayede omurga daha stabil, daha dengeli, daha esnek hale gelir. Diğer birçok egzersiz sisteminde merkez (core) bölge kasları hedef alınmadığı ya da üzerinde çok fazla çalışılmadığı için bu bölgedeki zayıf kaslarda zayıflama, güçlü kaslarda güçlenme eğilimi daha çok olur ve bu da dengesiz kas yapısına, bel ağrılarına ve sakatlanmalara yol açabilir. Pilates egzersiz sistemi bedenin tam merkezini hedef alır. Bu merkez, karın, kalça ve bel kaslarını oluşturur. Karın, kalça ve bel kasları bedeni ve omurgayı dik tutmaya yarayan, iç organları güvenli bir şekilde koruyan kasların bir araya gelmesiyle bir üçgen oluşturur. Bu üçgen ne kadar aktifleştirilip, güçlendirilir, aynı zamanda esnekliği artırılırsa postür de gün be gün daha dik bir hale gelir. Pilates tam olarak bu bölgeleri hedefler ve çalıştırır, merkezi kuvvetlendirip tüm bedene bu merkezden güç ve enerji yollar, bu sayede her pilates dersinde omurga ve postür üzerinde iyileşme gözetilerek çalışılır. Haftada en az iki gün pilates yaparak omurga sağlığını koruyup güçlendirerek postürel bozuklukların önüne geçilebilir.